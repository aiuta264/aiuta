---
layout: post
title: 《世说新语》嵇康、嵇绍
date: 2014-01-05
Author: 愛唄
categories: 
tags: [魏晋南北朝, 资料]
comments: true
--- 

<br>
<br>

德行第一 16

>**王戎云：“与嵇康居二十年，未尝见其喜愠之色。”**【《康集叙》曰：康字叔夜，谯国铚人。王隐《晋书》曰：嵇本姓溪，其先避怨徙上虞，移谯国铚县。以出自会稽，取国一支，音同本奚焉。虞预《晋书》曰：铚有嵇山，家于其侧，因氏焉。《康别传》曰：康性含垢藏瑕，爱恶不争于怀，喜怒不寄于颜。所知王浚冲在襄城，面数百，未尝见其疾声朱颜。此亦方中之美范，人伦之胜业也。《文章叙录》曰：康以魏长乐亭主婿迁郎中，拜中散大夫。】

<br>

德行第一 43

>**桓南郡**【玄也。】**既破殷荆州，收殷将佐十许人，咨议罗企生亦在焉。**【《玄别传》曰：玄克荆州，杀殷道护及仲堪参军罗企生、鲍季礼，皆仲堪所亲仗也。】**桓素待企生厚，将有所戮，先遣人语云：“若谢我，当释罪。”企生答曰：“为殷荆州吏，今荆州奔亡，存亡未判，我何颜谢桓公？”**【《中兴书》曰：企生字宗伯，豫章人。殷仲堪初请为府功曹，桓玄来攻，转咨议参军。仲堪多疑少决，企生深忧之，谓其弟遵生曰：“殷侯仁而无断，事必无成。成败天也，吾当死生以之。”及仲堪走，文武并无送者，唯企生从焉。路经家门，遵生绐之曰：“作如此分别，何可不执手？”企生回马授手，遵生便牵下之，谓曰：“家有老母，将欲何行？”企生挥泣曰：“今日之事，我必死之。汝等奉养，不失子道，一门之内，有忠与孝，亦复何恨！”遵生抱之愈急，仲堪于路待之。企生遥呼曰：“今日死生是同，愿少见待！”仲堪见其无脱理，策马而去。俄而玄至，人士悉诣玄，企生独不往而营理仲堪家。或谓曰：“玄性猜急，未能取卿诚节，若遂不诣，祸必至矣！”企生正色曰：“我殷侯吏，见遇以国士，不能共殄丑逆，致此奔败，何面目就桓求生乎？”玄闻，怒而收之。谓曰：“相遇如此，何以见负？”企生曰：“使君口血未干，而生此奸计，自伤力劣，不能翦定凶逆，我死恨晚尔！”玄遂斩之。时年三十有七，众咸悼之。】**既出市，桓又遣人问欲何言，答曰：“昔晋文王杀嵇康，而嵇绍为晋忠臣。**【王隐《晋书》曰：绍字延祖，谯国铚人。父康有奇才俊辩。绍十岁而孤，事母孝谨，累迁散骑常侍。惠帝败于荡阴，百官左右皆奔散，唯绍俨然端冕，以身卫帝。兵交御辇，飞箭雨集，遂以见害也。】**从公乞一弟以养老母。”桓亦如言宥之。桓先曾以一羔裘与企生母胡，胡时在豫章，企生问至，即日焚裘。**

<br>

言语第二 15

>嵇中散语赵景真：【嵇绍《赵至叙》曰：至字景真，代郡人。汉末，其祖流宕客缑氏。令新之官，至年十二，与母共道傍看，母曰：“汝先世非微贱家也，汝后能如此不？”至曰：“可尔耳。”归便求师诵书，蚤闻父耕叱牛声，释书而泣。师问之，答曰：“自伤不能致荣华，而使老父不免勤苦。”年十四，入太学观，时先君在学写石经古文，事讫去。遂随车问先君姓名。先君曰：“年少何以问我？”至曰：“观君风器非常，故问耳。”先君具告之。至年十五，阳病，数数狂走五里三里，为家追得，又炙身体十数处。年十六，遂亡命，径至洛阳，求索先君不得。至邺，沛国史仲和是魏领军史涣孙也，至便依之，遂名翼，字阳和。先君到邺，至具道太学中事，便逐先君归山阳经年。至长七尺三寸，洁白黑发，赤唇明目，鬓须不多，闲详安谛，体若不胜衣。先君尝谓之曰：“卿头小而锐，瞳子白黑分明，视瞻停谛，有白起风。”至论议清辩，有从横才，然亦不以自长也。孟元基辟为辽东从事，在郡断九狱，见称清当。自痛弃亲远游，母亡不见，吐血发病，服未竟而亡。】“卿瞳子白黑分明，有白起之风，【严尤《三将叙》曰：白起，平原君劝赵孝成王受冯亭，王曰：“受之，秦兵必至，武安君必将，谁能当之者乎？”对曰：“渑池之会，臣察武安君小头而面锐，瞳子白黑分明，视瞻不转。小头而面锐者，敢断决也；瞳子白黑分明者，见事明也；视瞻不转者，执志强也。可与持久，难与争锋。廉颇为人，勇鸷而爱士，知难而忍耻，与之野战则不如，持守足以当之。”王从其计。】恨量小狭。”赵云：“尺表能审玑衡之度，【《周髀》曰：夏至，北方二万六千里，冬至，南方十三万五千里，日中树表则无影矣。周髀长八尺，夏至日，晷尺六寸。髀，股也；晷，句也。正南千里，句尺五寸；正北千里，句尺七寸。《周髀》之书也。】寸管能测往复之气。【《吕氏春秋》曰：黄帝使伶伦自大夏之西、昆仑之阴，取竹之嶰谷生，其窍厚薄均者，断两节间而吹之，以为黄钟之管。制十二笛，以听凤凰之鸣。雄鸣六，雌鸣六，以为律吕。《续汉书·律历志》曰：十二律之变，至于六十，以律候气。候气之法：为室三重，户闭，涂衅必周，密布缇幔，以木为案，加律其上，以葭莩灰抑其内，为气所动者，其灰散也。以此候之。】何必在大，但问识如何耳！”

<br>

言语第二 18

>嵇中散既被诛，向子期举郡计入洛，文王引进，问曰：“闻君有箕山之志，何以在此？”对曰：“巢、许狷介之士，不足多慕。”王大咨嗟。【《向秀别传》曰：秀字子期，河内人。少为同郡山涛所知，又与谯国嵇康、东平吕安友善，并有拔俗之韵，其进止无不同，而造事营生，业亦不异。常与嵇康偶锻于洛邑，与吕安灌园于山阳，不虑家之有无，外物不足怫其心。弱冠著《儒道论》，弃而不录，好事者或存之。或云是其族人所作，困于不行，乃告秀，欲假其名。秀笑曰：“可复尔耳。”后康被诛，秀遂失图。乃应岁举，到京师，诣大将军司马文王，文王问曰：“闻君有箕山之志，何能自屈？”秀曰：“常谓彼人不达尧意，本非所慕也。”一坐皆说。随次转至黄门侍郎、散骑常侍。】

<br>

言语第二 40

>周仆射雍容好仪形，诣王公，初下车，隐数人，王公含笑看之。既坐，傲然啸咏。王公曰：“卿欲希嵇、阮邪？”答曰：“何敢近舍明公，远希嵇、阮！”【邓粲《晋纪》曰：伯仁仪容弘伟，善于俛仰应答，精神足以荫映数人。深自持，能致人，而未尝往焉。】

<br>

政事第三 8

>嵇康被诛后，山公举康子绍为秘书丞。【《山公启事》曰：诏选秘书丞。涛荐曰：“绍平简温敏，有文思，又晓音，当成济也。犹宜先作秘书郎。”诏曰：“绍如此，便可为丞，不足复为郎也。”《晋诸公赞》曰：康遇事后二十年，绍乃为涛所拔。王隐《晋书》曰：时以绍父康被法，选官不敢举。年二十八，山涛启用之，世祖发诏，以为秘书丞。】绍咨公出处，【《竹林七贤论》曰：绍惧不自容，将解褐，故咨之于涛。】公曰：“为君思之久矣！天地四时，犹有消息，而况人乎？”【王隐《晋书》曰：绍字延祖，雅有文才，山涛启武帝云云。】

<br>

文学第四 5

>钟会撰四本论，始毕，甚欲使嵇公一见。置怀中，既定，畏其难，怀不敢出，于户外遥掷，便回急走。【《魏志》曰：会论才性同异，传于世。四本者：言才性同，才性异，才性合，才性离也。尚书傅嘏论同，中书令李丰论异，侍郎钟会论合，屯骑校尉王广论离。文多不载。】

<br>

文学第四 17

>初，注庄子者数十家，莫能究其旨要。向秀于旧注外为解义，妙析奇致，大畅玄风。【《秀别传》曰：秀与嵇康、吕安为友，趣舍不同。嵇康傲世不羁，安放逸迈俗，而秀雅好读书。二子颇以此嗤之。后秀将注《庄子》，先以告康、安，康、安咸曰：“此书讵复须注？徒弃人作乐事耳！”及成，以示二子。康曰：“尔故复胜不？”安乃惊曰：“庄周不死矣！”后注《周易》，大义可观，而与汉世诸儒互有彼此，未若隐《庄》之绝伦也。秀本传或言，秀游托数贤，萧屑卒岁，都无注述。唯好《庄子》，聊应崔譔所注，以备遗忘云。《竹林七贤论》云：秀为此义，读之者无不超然，若已出尘埃而窥绝冥，始了视听之表。有神德玄哲，能遗天下，外万物。虽复使动竞之人顾观所徇，皆怅然自有振拔之情矣。】唯《秋水》、《至乐》二篇未竟而秀卒。秀子幼，义遂零落，然犹有别本。郭象者，为人薄行，有俊才。【《文士传》曰：象字子玄，河南人。少有才理，慕道好学，托志老、庄。时人咸以为王弼之亚，辟司空掾、太傅主簿。】见秀义不传于世，遂窃以为己注。乃自注《秋水》、《至乐》二篇，又易《马蹄》一篇，其余众篇，或定点文句而已。【《文士传》曰：象作《庄子注》，最有清辞遒旨。】后秀义别本出，故今有向、郭二《庄》，其义一也。

<br>

文学第四 21

>旧云：王丞相过江左，止道声无哀乐、【嵇康《声无哀乐论》略曰：夫殊方异俗，歌笑不同。使错而用之，或闻哭而欢，或听歌而戚，然哀乐之情均也。今用均同之情，发万殊之声，斯非音声之无常乎？】养生、【嵇叔夜《养生论》曰：夫虱箸头而黑，麝食柏而香，颈处险而瘿，齿居晋而黄。岂唯蒸之使重无使轾，芬之使香无使延哉？诚能蒸以灵芝，润以醴泉，无为自得，体妙心玄。庶与羡门比寿，王乔争年。何为不可养生哉？】言尽意，【欧阳坚石《言尽意论》略曰：夫理得于心，非言不畅。物定于彼，非名不辨。名逐物而迁，言因理而变，不得相与为二矣。苟无其二，言无不尽矣。】三理而已。然宛转关生，无所不入。

<br>

文学第四 91

谢万作《八贤论》，与孙兴公往反，小有利钝。【《中兴书》曰：万善属文，能谈论。万《集》载其叙四隐四显，为八贤之论，谓渔父、屈原、季主、贾谊、楚老、龚胜、孙登、嵇康也。其旨以处者为优，出者为劣。孙绰难之，以谓体玄识远者，出处同归。文多不载。】谢后出以示顾君齐，【《顾氏谱》曰：夷字君齐，吴郡人。祖廞，孝廉。父霸，少府卿。夷辟州主簿，不就。】顾曰：“我亦作，知卿当无所名。”



文学第四 94

袁伯彦作《名士传》成，【宏以夏侯太初、何平叔、王辅嗣为正始名士，阮嗣宗、嵇叔夜、山巨源、向子期、刘伯伦、阮仲容、王濬冲为竹林名士，裴叔则、乐彦辅、王夷甫、庾子嵩、王安期、阮千里、卫叔宝、谢幼舆为中朝名士。】见谢公。公笑曰：“我尝与诸人道江北事，特作狡狯耳！彦伯遂以箸书。”



文学第四 98

或问顾长康：“君《筝赋》何如嵇康《琴赋》？”顾曰：“不赏者，作后出相遗。深识者，亦以高奇见贵。”【《中兴书》曰：恺之博学有才气，为人迟钝而自矜尚，为时所笑。宋明帝《文章志》曰：桓温云：“顾长康体中痴黠各半，合而论之，正平平耳。”世云有三绝，画绝、文绝、痴绝。《续晋阳秋》曰：恺之矜伐过实，诸年少因相称誉，以为戏弄。为散骑常侍，与谢瞻连省，夜于月下长咏，自云得先贤风制，瞻每遥赞之。恺之得此，弥自力忘倦。瞻将眠，语捶脚人令代，恺之不觉有异，遂几申旦而后止。】

 

方正第五 10

诸葛靓后入晋，除大司马，召不起。以与晋室有雠，常背洛水而坐。与武帝有旧，帝欲见之而无由，乃请诸葛妃呼靓。既来，帝就太妃间相见。礼毕，酒酣，帝曰：“卿故复忆竹马之好不？”靓曰：“臣不能吞炭漆身，今日复睹圣颜。”因涕泗百行。帝于是惭悔而出。【《晋诸公赞》曰：吴亡，靓入洛，以父诞为太祖所杀，誓不见世祖。世祖叔母琅邪王妃，靓之姊也。帝后因靓在姊间，往就见焉，靓逃于厕中，于是以至孝发名。时嵇康亦被法，而康子绍死荡阴之役。谈者咸曰：“观绍、靓二人，然后知忠孝之道，区以别矣。”】

 

雅量第六 2

嵇中散临刑东市，神气不变。索琴弹之，奏《广陵散》。曲终曰：“袁孝尼尝请学此散，吾靳固不与，《广陵散》于今绝矣！”【《晋阳秋》曰：初，康与东平吕安亲善。安嫡兄逊淫安妻徐氏，安欲告逊遣妻，以咨于康，康喻而抑之。逊内不自安，阴告安挝母，表求徙边。安当徙，诉自理，辞引康。《文士传》曰：吕安罹事，康诣狱以明之。钟会庭论康，曰：“今皇道开明，四海风靡，边鄙无诡随之民，街巷无异口之议。而康上不臣天子，下不事王侯，轻时傲世，不为物用，无益于今，有败于俗。昔太公诛华士，孔子戮少正卯，以其负才乱群惑众也。今不诛康，无以清洁王道。”于是录康闭狱，临死，而兄弟亲族咸与共别。康颜色不变，问其兄曰：“向以琴来不邪？”兄曰：“以来。”康取调之，为《太平引》，曲成，叹曰：“《太平引》于今绝也！”】太学生三千人上书，请以为师，不许。文王亦寻悔焉。【王隐《晋书》曰：康之下狱，太学生数千人请之，于时豪俊皆随康入狱，悉解喻，一时散遣。康竟与安同诛。】

 

赏誉第八 29

林下诸贤，各有俊才子。籍子浑，器量弘旷。【《世语》曰：浑字长成，清虚寡欲，位至太子中庶子。】康子绍，清远雅正。【已见。】涛子简，疏通高素。【虞预《晋书》曰：简字季伦，平雅有父风。与嵇绍、刘漠等齐名。迁尚书，出为征南将军。】咸子瞻，虚夷有远志。瞻弟孚，爽朗多所遗。【《名士传》曰：瞻字千里，夷任而少嗜欲，不修名行，自得于怀。读书不甚研求，而识其要。仕至太子舍人。年三十卒。《中兴书》曰：孚风韵疏诞，少有门风。初为安东参军，蓬发饮酒，不以王务婴心。】秀子纯、悌，并令淑有清流。【《竹林七贤论》曰：纯字长悌，位至侍中。悌字叔逊，位至御史中丞。《晋诸公赞》曰：洛阳败，纯、悌出奔，为贼所害。】戎子万子，有大成之风，苗而不秀。【《晋诸公赞》曰：王绥字万子，辟太尉掾，不就。年十九卒。《晋书》曰：戎子万，有美号而太肥，戎令食糠，而肥愈甚也。】唯伶子无闻。凡此诸子，唯瞻为冠，绍、简亦见重当世。

 

赏誉第八 111

许玄度言：“《琴赋》所谓‘非至精者，不能与之析理’，刘尹其人；‘非渊静者，不能与之闲止’，简文其人。”【稽叔夜《琴赋》也。刘惔真长，丹阳尹。】

 

品藻第九 31

简文云：“何平叔巧累于理，稽叔夜俊伤其道。”【理本真率，巧则乖其致；道唯虚澹，俊则违其宗。所以二子不免也。】

 

品藻第九 67

郗嘉宾问谢太傅曰：“林公谈何如嵇公？”谢云：“嵇公勤著脚，裁可得去耳。”【《支遁传》曰：遁神悟机发，风期所得，自然超迈也。】又问：“殷何如支？”谢曰：“正尔有超拔，支乃过殷。然亹亹论辩，恐殷欲制支。”

 

品藻第九 80

王子猷、子敬兄弟共赏《高士传》人及《赞》。子敬赏“井丹高洁”，子猷云：“未若长卿慢世。”【嵇康《高士传》曰：丹字大春，扶风郿人。博学高论，京师为之语曰：“五经纷纶井大春，未尝书刺谒一人。”北宫五王更请，莫能致。新阳侯阴就使人要之，不得已而行。侯设麦饭、葱菜，以观其意，丹推却曰：“以君侯能供美膳，故来相过，何谓如此！”乃出盛馔。侯起，左右进辇，丹笑曰：“闻桀、纣驾人车，此所谓人车者邪？”侯即去辇。越骑梁松，贵震朝廷，请交丹，丹不肯见。后丹得时疾，松自将医视之，病愈。久之，松失大男磊，丹一往吊之。时宾客满廷，丹裘褐不完，入门，坐者皆悚，望其颜色。丹四向长揖，前与松语，客主礼毕后，长揖径坐，莫得与语。不肯为吏，径出，后遂隐遁。其《赞》曰：“井丹高洁，不慕荣贵。抗节五王，不交非类。显讥辇车，左右失气。披褐长揖，义陵群萃。”司马相如者，蜀郡成都人，字长卿。初为郎，事景帝。梁孝王来朝，从游说士邹阳等，相如说之，因病免游梁。后过临邛，富人卓王孙女文君新寡，好音，相如以琴心挑之，文君奔之，俱归成都。后居贫，至临邛买酒舍，文君当垆，相如着犊鼻㡓，涤器市中。为人口吃，善属文。仕宦不慕高爵，常托疾不与公卿大事。终于家。其《赞》曰：“长卿慢世，越礼自放。犊鼻居市，不耻其状。托疾避官，蔑此卿相。乃赋《大人》，超然莫尚。”】

 

容止第十四 5

嵇康身长七尺八寸，风姿特秀。【《康别传》曰：康长七尺八寸，伟容色，土木形骸，不加饰厉，而龙章凤姿，天质自然。正尔在群形之中，便自知非常之器。】见者叹曰：“萧萧肃肃，爽朗清举。”或云：“肃肃如松下风，高而徐引。”山公曰：“嵇叔夜之为人也，岩岩若孤松之独立；其醉也，傀俄若玉山之将崩。”

 

容止第十四 11

有人语王戎曰：“嵇延祖卓卓如野鹤之在鸡群。”答曰：“君未见其父耳！”【康已见上。】

 

伤逝第十七 2

王濬冲为尚书令，著公服，乘轺车，经黄公酒垆下过，【韦昭《汉书注》曰：垆，酒肆也。以土为堕，四边高似垆也。】顾谓后车客：“吾昔与嵇叔夜、阮嗣宗共酣饮于此垆，竹林之游，亦预其末。自嵇生夭、阮公亡以来，便为时所羁绁。今日视此虽近，邈若山河。”【《竹林七贤论》曰：俗传若此。颍川庾爰之尝以问其伯文康，文康云：“中朝所不闻，江左忽有此论，皆好事者为之也。”】

 

栖逸第十八 2

嵇康游于汲郡山中，遇道士孙登，遂与之游。康临去，登曰：“君才则高矣，保身之道不足。”【《康集序》曰：孙登者，不知何许人。无家，于汲郡北山土窟住。夏则编草为裳，冬则被发自覆。好读《易》，鼓一弦琴，见者皆亲乐之。《魏氏春秋》曰：登性无喜怒，或没诸水，出而观之，登复大笑。时时出入人间，所经家设衣食者，一无所辞，去皆舍去。《文士传》曰：嘉平中，汲县民共入山中，见一人，所居悬岩百仞，丛林郁茂，而神明甚察。自云“孙姓，登名，字公和”。康闻，乃从游三年。问其所图，终不答。然神谋所存良妙，康每薾然叹息。将别，谓曰：“先生竟无言乎？”登乃曰：“子识火乎？生而有光，而不用其光，果然在于用光。人生有才，而不用其才，果然在于用才。故用光在乎得薪，所以保其曜；用才在乎识物，所以全其年。今子才多识寡，难乎免于今之世矣！子无多求！”康不能用。及遭吕安事，在狱为诗自责云：“昔惭下惠，今愧孙登！”王隐《晋书》曰：孙登即阮籍所见者也。嵇康执弟子礼而师焉。魏、晋去就，易生嫌疑，贵贱并没，故登或默也。】

 

栖逸第十八 3

山公将去选曹，欲举嵇康；康与书告绝。【《康别传》曰：山巨源为吏部郎，迁散骑常侍，举康，康辞之，并与山绝。岂不识山之不以一官遇己情邪？亦欲标不屈之节，以杜举者之口耳！乃答涛书，自说不堪流俗，而非薄汤武。大将军闻而恶之。】

 

贤媛第十九 11

山公与嵇、阮一面，契若金兰。山妻韩氏，觉公与二人异于常交，问公。公曰：“我当年可以为友者，唯此二生耳！”妻曰：“负羁之妻亦亲观狐、赵，意欲窥之，可乎？”他日，二人来，妻劝公止之宿，具酒肉。夜穿墉以视之，达旦忘反。公入曰：“二人何如？”妻曰：“君才致殊不如，正当以识度相友耳。”公曰：“伊辈亦常以我度为胜。”【《晋阳秋》曰：涛雅素恢达，度量弘远，心存事外，而与时俛仰。尝与阮籍、嵇康诸人箸忘言之契。至于群子，屯蹇于世，涛独保浩然之度。王隐《晋书》曰：韩氏有才识，涛未仕时，戏之曰：“忍寒，我当作三公，不知卿堪为夫人不耳？”】

 

巧艺第二十一 14

顾长康道画：“手挥五弦易，目送归鸿难。”

 

任诞第二十三 1

陈留阮籍，谯国嵇康，河内山涛，三人年皆相比，康年少亚之。预此契者：沛国刘伶，陈留阮咸，河内向秀，琅邪王戎。七人常集于竹林之下，肆意酣畅，故世谓“竹林七贤”。【《晋阳秋》曰：于时风誉扇于海内，至于今咏之。】

 

简傲第二十四 3

钟士季精有才理，先不识嵇康。钟要于时贤俊之士，俱往寻康。康方大树下锻，向子期为佐鼓排。康扬槌不辍，傍若无人，移时不交一言。钟起去，康曰：“何所闻而来？何所见而去？”钟曰：“闻所闻而来，见所见而去。”【《文士传》曰：康性绝巧，能锻铁。家有盛柳树，乃激水以圜之，夏天甚清凉，恒居其下傲戏，乃身自锻。家虽贫，有人说锻者，康不受直。虽亲旧以鸡酒往与共饮啖，清言而已。《魏氏春秋》曰：钟会为大将军兄弟所昵，闻康名而造焉。会名公子，以才能贵幸，乘肥衣轻，宾从如云。康方箕踞而锻，会至不为之礼，会深衔之。后因吕安事，而遂谮康焉。】

 

简傲第二十四 4

>嵇康与吕安善，每一相思，千里命驾。【《晋阳秋》曰：安字中悌，东平人，冀州刺史招之第二子。志量开旷，有拔俗风气。干宝《晋纪》曰：初，安之交康也，其相思则率尔命驾。】安后来，值康不在，喜出户延之，不入。【《晋百官名》曰：嵇喜字公穆，历扬州刺史，康兄也。阮籍遭丧，往吊之。籍能为青白眼，见凡俗之士，以白眼对之。及喜往，籍不哭，见其白眼，喜不怿而退。康闻之，乃赍酒挟琴而造之，遂相与善。干宝《晋纪》曰：安尝从康，或遇其行，康兄喜拭席而待之，弗顾，独坐车中。康母就设酒食，求康儿共与戏。良久则去，其轻贵如此。】题门上作“凤”字而去。喜不觉，犹以为欣故作。“凤”字，凡鸟也。【许慎《说文》曰：凤，神鸟也。从鸟，凡声。】

 

排调第二十五 4

>嵇、阮、山、刘在竹林酣饮，王戎后往。步兵曰：“俗物已复来败人意！”【《魏氏春秋》曰：时谓王戎未能超俗也。】王笑曰：“卿辈意，亦复可败邪？”

<br>
