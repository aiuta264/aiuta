---
layout: post
title: 《世说新语》中的何晏
date: 2014-01-07
Author: 愛唄
categories: 
tags: [魏晋南北朝, 资料, 何晏]
comments: true
--- 

<br>
<br>

言语第二 14

>**何平叔云：“服五石散，非唯治病，亦觉神明开朗。”**【《魏略》曰：何晏字平叔，南阳宛人，汉大将军进孙也。或云何苗孙也。尚主，又好色，故黄初时无所事任。正始中，曹爽用为中书，主选举，宿旧者多得济拔。为司马宣王所诛。秦丞相《寒食散论》曰：寒食散之方虽出汉代，而用之者寡，靡有传焉。魏尚书何晏首获神效，由是大行于世，服者相寻也。】

<br>

言语第二 72

>**王中郎令伏玄度、习凿齿**【《王中郎传》曰：坦之字文度，太原晋阳人。祖东海太守承，清淡平远。父述，贞贵简正。坦之器度淳深，孝友天至，誉辑朝野，标的当时。累迁侍中、中书令，领北中郎将，徐、兖二州刺史。《中兴书》曰：伏滔，字玄度，平昌安丘人。少有才学，举秀才。大司马桓温参军，领大著作，掌国史，游击将军，卒。习凿齿字彦威，襄阳人。少以文称，善尺牍。桓温在荆州，辟为从事。历治中、别驾，迁荥阳太守。】**论青、楚人物。**【《滔集》载其论，略曰：滔以春秋时鲍叔、管仲、隰朋、召忽、轮扁、甯戚、麦丘人、逢丑父、晏婴、涓子；战国时公羊高、孟轲、邹衍、田单、荀卿、邹奭、莒大夫、田子方、檀子、鲁连、淳于髡、盼子、田光、颜歜、黔子、於陵仲子、王叔、即墨大夫；前汉时伏征君、终军、东郭先生、叔孙通、万石君、东方朔、安期先生；后汉时大司徒、伏三老、江革、逢萌、禽庆、承幼子、徐防、薛方、郑康成、周孟玉、刘祖荣、临孝存、侍其元矩、孙宾硕、刘仲谋、刘公山、王仪伯、郎宗、祢正平、刘成国；魏时管幼安、邴根矩、华子鱼、徐伟长、任昭先、伏高阳。此皆青士有才德者也。凿齿以神农生于黔中，《邵南》咏其美化，《春秋》称其多才，《汉广》之风，不同《鸡鸣》之篇，子文、叔敖，羞与管仲比德。接舆之歌《凤兮》，渔父之咏《沧浪》，汉阴丈人之折子贡，市南宜僚、屠羊说之不为利回，鲁仲连不及老莱夫妻，田光之于屈原，邓禹、卓茂无敌于天下，管幼安不胜庞公，庞士元不推华子鱼，何、邓二尚书独步于魏朝，乐令无对于晋世。昔伏羲葬南郡，少昊葬长沙，舜葬零陵。比其人，则准的如此；论其土，则群圣之所葬；考其风，则诗人之所歌；寻其事，则未有赤眉黄巾之贼。此何如青州邪？滔与相往反，凿齿无以对也。】**临成，以示韩康伯。康伯都无言，王曰：“何故不言？”韩曰：“无可无不可。”**【马融注《论语》曰：唯义所在。】

<br>

文学第四 6

>**何晏为吏部尚书，有位望，时谈客盈坐，**【《文章叙录》曰：晏能清言，而当时权势，天下谈士，多宗尚之。《魏氏春秋》曰：晏少有异才，善谈《易》、《老》。】**王弼未弱冠往见之。晏闻弼名，**【《弼别传》曰：弼字辅嗣，山阳高平人。少而察惠，十余岁便好《庄》、《老》。通辩能言，为傅嘏所知。吏部尚书何晏甚奇之，题之曰：“后生可畏。若斯人者，可与言天人之际矣！”以弼补台郎。弼事功雅非所长，益不留意，颇以所长笑人，故为时士所嫉。又为人浅而不识物情。初与王黎、荀融善，黎夺其黄门郎，于是恨黎，与融亦不终好。正始中以公事免。其秋遇疠疾亡，时年二十四。弼之卒也，晋景帝嗟叹之累日，曰：“天丧予！”其为高识悼惜如此。】**因条向者胜理语弼曰：“此理仆以为极，可得复难不？”弼便作难，一坐人便以为屈，于是弼自为客主数番，皆一坐所不及。**

<br>

文学第四 7

>**何平叔注《老子》，始成，诣王辅嗣。见王《注》精奇，乃神伏曰：“若斯人，可与论天人之际矣！”因以所注为《道德二论》。**【《魏氏春秋》曰：弼论道约美不如晏，自然出拔过之。】

<br>

文学第四 10

>**何晏注《老子》未毕，见王弼自说注《老子》旨。何意多所短，不复得作声，但应诺诺。遂不复注，因作《道德论》。**【《文章叙录》曰：自儒者论以老子非圣人，绝礼弃学。晏说与圣人同，著论行于世也。】

<br>

文学第四 85

>**简文称许掾云：“玄度五言诗，可谓妙绝时人。”**【《续晋阳秋》曰：询有才藻，善属文。自司马相如、王褒、扬雄诸贤，世尚赋颂，皆体则《诗》、《骚》，傍综百家之言。及至建安，而诗章大盛。逮乎西朝之末，潘、陆之徒虽时有质文，而宗归不异也。正始中，王弼、何晏好《庄》、《老》玄胜之谈，而世遂贵焉。至江左李充尤盛。故郭璞五言始会合道家之言而韵之。询及太原孙绰转相祖尚，又加以三世之辞，而《诗》、《骚》之体尽矣。询、绰并为一时文宗，自此作者悉体之。至义熙中，谢混始改。】

<br>

文学第四 94

>**袁伯彦作《名士传》成，**【宏以夏侯太初、何平叔、王辅嗣为正始名士，阮嗣宗、嵇叔夜、山巨源、向子期、刘伯伦、阮仲容、王濬冲为竹林名士，裴叔则、乐彦辅、王夷甫、庾子嵩、王安期、阮千里、卫叔宝、谢幼舆为中朝名士。】**见谢公。公笑曰：“我尝与诸人道江北事，特作狡狯耳！彦伯遂以箸书。”**

<br>

识鉴第七 3

>**何晏、邓飏、夏侯玄并求傅嘏交，而嘏终不许。**【《魏略》曰：邓飏字玄茂，南阳宛人，邓禹之后也。少得士名。明帝时为中书郎，以与李胜等为浮华被斥。正始中，迁侍中尚书。为人好货，臧艾以父妾与飏，得显官，京师为之语曰：“以官易富邓玄茂。”何晏选不得人，颇由飏，以党曹爽诛。】**诸人乃因荀粲说合之，谓嘏曰：“夏侯太初一时之杰士，虚心于子，而卿意怀不可交。合则好成，不合则致隙。二贤若穆，则国之休，此蔺相如所以下廉颇也。”**【《史记》曰：相如以功大拜上卿，位在廉颇右。颇怒，欲辱之。相如每称疾，望见，引车避匿。其舍人欲去之，相如曰：“夫以秦王之威而吾廷叱之，何畏廉将军哉？顾秦强赵弱，秦以吾二人故不敢加兵于赵。今两虎斗，势不俱生，吾以公家急而后私雠也。”颇闻，谢罪。】**傅曰：“夏侯太初志大心劳，能合虚誉，诚所谓利口覆国之人。何晏、邓飏有为而躁，博而寡要，外好利而内无关钥，贵同恶异，多言而妒前。多言多衅，妒前无亲。以吾观之：此三贤者，皆败德之人耳！远之犹恐罹祸，况可亲之邪？”后皆如其言。**【《傅子》曰：是时何晏以才辩显于贵戚之闲，邓飏好交通，合徒党，鬻声名于闾阎，夏侯玄以贵臣子，少有重名，皆求交于嘏，嘏不纳也。嘏友人荀粲有清识远志，然犹劝嘏结交云。】

<br>

赏誉第八 23

>**卫伯玉为尚书令，见乐广与中朝名士谈议，奇之曰：“自昔诸人没已来，常恐微言将绝。今乃复闻斯言于君矣！”命子弟造之曰：“此人，人之水镜也，见之若披云雾睹青天。”**【《晋阳秋》曰：尚书令卫瓘见广曰：“昔何平叔诸人没，常谓清言尽矣，今复闻之于君！”王隐《晋书》曰：卫瓘有名理，及与何晏、邓飏等数共谈讲，见广奇之曰：“每见此人，则莹然犹廓云雾而睹青天。”】

<br>

赏誉第八 51

>**王敦为大将军，镇豫章。卫玠避乱，从洛投敦，相见欣然，谈话弥日。于时谢鲲为长史，敦谓鲲曰：“不意永嘉之中，复闻正始之音。阿平若在，当复绝倒。”**【《玠别传》曰：玠至武昌见王敦，敦与之谈论，弥日信宿。敦顾谓僚属曰：“昔王辅嗣吐金声于中朝，此子今复玉振于江表，微言之绪，绝而复续。不悟永嘉之中，复闻正始之音。阿平若在，当复绝倒。”】

<br>

品藻第九 31

>**简文云：“何平叔巧累于理，稽叔夜俊伤其道。”**【理本真率，巧则乖其致；道唯虚澹，俊则违其宗。所以二子不免也。】

<br>

规箴第十 6

>**何晏、邓飏令管辂作卦，云：“不知位至三公不？”卦成，辂称引古义，深以戒之。飏曰：“此老生之常谈。”**【《辂别传》曰：辂字公明，平原人也。明《周易》，声发徐州。冀州刺史裴徽举秀才，谓曰：“何、邓二尚书有经国才略，于物理无不精也。何尚书神明清彻，殆破秋豪，君当慎之。自言不解《易》中九事，必当相问。比至洛，宜善精其理。”辂曰：“若九事皆至义，不足劳思。若阴阳者，精之久矣。”辂至洛阳，果为何尚书问，九事皆明。何曰：“君论阴阳，此世无双也。”时邓尚书在曰：“此君善《易》，而语初不论《易》中辞义，何邪？”辂答曰：“夫善《易》者，不论《易》也。”何尚书含笑赞之曰：“可谓要言不烦也。”因谓辂曰：“闻君非徒善论《易》，至于分蓍思爻，亦为神妙，试为作一卦，知位当至三公不？又顷梦青蝇数十来鼻头上，驱之不去，有何意故？”辂曰：“鸱鸮，天下贱鸟也。及其在林食桑椹，则怀我好音。况辂心过草木，注情葵藿，敢不尽忠？唯察之尔。昔元、凯之相重华，宣慈惠和，仁义之至也。周公之翼成王，坐以待旦，敬慎之至也。故能流光六合，万国咸宁，然后据鼎足而登金铉，调阴阳而济兆民，此履道之休应，非卜筮之所明也。今君侯位重山岳，势若雷霆，望云赴景，万里驰风。而怀德者少，畏威者众，殆非小心翼翼，多福之士。又鼻者，艮也，此天中之山，高而不危，所以长守贵也。今青蝇臭恶之物，而集之焉。位峻者颠，轻豪者亡，必至之分也。夫变化虽相生，极则有害。虚满虽相受，溢则有竭。圣人见阴阳之性，明存亡之理，损益以为衰，抑进以为退。是故山在地中曰《谦》，雷在天上曰《大壮》。《谦》则裒多益寡，《大壮》则非礼不履。伏愿君侯上寻文王《六爻》之旨，下思尼父《彖》《象》之义，则三公可决，青蝇可驱。”邓曰：“此老生之常谈。”辂曰：“夫老生者见不生，常谈者见不谈也。”】**晏曰：“知几其神乎！古人以为难。交疏吐诚，今人以为难。今君一面尽二难之道，可谓‘明德惟馨’。《诗》不云乎：‘中心藏之，何日忘之！’”**【《名士传》曰：是时曹爽辅政，识者虑有危机。晏有重名，与魏姻戚，内虽怀忧，而无复退也。著五言诗以言志曰：“鸿鹄比翼游，群飞戏太清。常畏大网罗，忧祸一旦并。岂若集五湖，从流唼浮萍。永宁旷中怀，何为怵惕惊。”盖因辂言，惧而赋诗。】

<br>

夙惠第十二 2

>**何晏七岁，明惠若神，魏武奇爱之。因晏在宫内，欲以为子。晏乃画地令方，自处其中。人问其故，答曰：“何氏之庐也。”魏武知之，即遣还。**【《魏略》曰：晏父蚤亡，太祖为司空时纳晏母。其时秦宜禄阿鳔亦随母在宫，并宠如子，常谓晏为假子也。】

<br>

容止第十四 2

>**何平叔美姿仪，面至白；魏明帝疑其傅粉。正夏月，与热汤饼。既啖，大汗出，以朱衣自拭，色转皎然。**【《魏略》曰：晏性自喜，动静粉帛不去手，行步顾影。按此言，则晏之妖丽，本资外饰。且晏养自宫中，与帝相长，岂复疑其形姿，待验而明也。】

<br>
