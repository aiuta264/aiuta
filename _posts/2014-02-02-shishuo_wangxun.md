---
layout: post
title: 《世说新语》中的王珣
date: 2014-02-02
Author: 愛唄
categories: 
tags: [魏晋南北朝, 资料, 王珣]
comments: true
--- 

<br>
<br>

言语第二 93

>**道壹道人好整饰音辞，**【王珣《游严陵濑诗叙》曰：“道壹姓竺氏，名德。”《沙门题目》曰：“道壹文锋富赡，孙绰为之赞曰：‘驰骋游说，言固不虚。唯兹壹公，绰然有余。譬若春圃，载芬载敷。条柯猗蔚，枝干扶疏。’”】**从都下还东山，经吴中。已而会雪下，未甚寒。诸道人问在道所经。壹公曰：“风霜固所不论，乃先集其惨澹。郊邑正自飘瞥，林岫便已皓然。”**

<br>

言语第二 102

>**宣武移镇南州，制街衢平直。人谓王东亭曰：**【《王司徒传》曰：“王珣字元琳，丞相导之孙，领军洽之子也。少以清秀称。大司马桓温辟为主簿，从讨袁真，封交趾望海县东亭侯，累迁尚书左仆射、领选、进尚书令。”】**“丞相初营建康，无所因承，而制置纡曲，方此为劣。”**【《晋阳秋》曰：“苏峻既诛，大事克平之后，都邑残荒。温峤议徙都豫章，以即丰全。朝士及三吴豪杰，谓可迁都会稽，王导独谓‘不宜迁都。建业，往之秣陵，古者既有帝王所治之表，又孙仲谋、刘玄德俱谓是王者之宅。今虽凋残，宜修劳来旋定之道，镇静群情。且百堵皆作，何患不克复乎！’终至康宁，导之策也。”】**东亭曰：“此丞相乃所以为巧。江左地促，不如中国；若使阡陌条畅，则一览而尽。故纡余委曲，若不可测。”**

<br>

政事第三 24

>**王大为吏部郎，**【王忱，已见。】**尝作选草，临当奏，王僧弥来，聊出示之。**【僧弥，王珉小字也。《珉别传》曰：“珉字季琰，琅邪人，丞相导孙，中领军洽少子。有才蓺，善行书，名出兄珣右，累迁侍中、中书令。赠太常。”】**僧弥得便以己意改易所选者近半，王大甚以为佳，更写即奏。**

<br>

政事第三 25

>**王东亭与张冠军善。**【张玄，已见。】**王既作吴郡，人问小令曰：**【《续晋阳秋》曰：“王献之为中书令，王珉代之，时人曰‘大、小王令’。”】**“东亭作郡，风政何似？”答曰：“不知治化何如，唯与张祖希情好日隆耳。”**

<br>

政事第三 26

>**殷仲堪当之荆州，王东亭问曰：“德以居全为称，仁以不害物为名。方今宰牧华夏，处杀戮之职，与本操将不乖乎？”殷答曰：“皋陶造刑辟之制，不为不贤；**【《古史考》曰：“庭坚号曰皋陶，舜谋臣也。舜举之于尧，尧令作士，主刑。”】**孔丘居司寇之任，未为不仁。”**【《家语》曰：“孔子自鲁司空为大司寇，三日而诛乱法大夫少正卯。”】

<br>

文学第四 64

>**提婆初至，为东亭第讲《阿毗昙》。**【《出经叙》曰：“僧伽提婆，罽宾人，姓瞿昙氏。俊朗有深鉴，符坚至长安，出诸经。后渡江，远法师请译《阿毗昙》。”远法师《阿毗昙叙》曰：“《阿毗昙心》者，三藏之要领，咏歌之微言。源流广大，管综众经，领其宗会，故作者以心为名焉。有出家开士字法胜，以《阿毗昙》源流广大，卒难寻究，别撰斯部，凡二百五十偈，以为要解，号之曰‘心’。罽宾沙门僧伽提婆，少玩斯文，因请令译焉。”阿毗昙者，晋言大法也。道标法师曰：“阿毗昙者，秦言无比法也。”】**始发讲，坐裁半，僧弥便云：“都已晓。”即于坐分数四有意道人，更就余屋自讲。提婆讲竟，东亭问法冈道人曰：**【法冈，未详氏族。】**“弟子都未解，阿弥那得已解？所得云何？”曰：“大略全是，故当小未精核耳。”**【《出经叙》曰：“提婆以隆安初游京师，东亭侯王珣迎至舍讲《阿毗昙》。提婆宗致既明，振发义奥，王僧弥一听便自讲，其明义易启人心如此。未详年卒。”】

<br>

文学第四 90

>**裴郎作《语林》，始出，大为远近所传。时流年少，无不传写，各有一通。载王东亭作《经王公酒垆下赋》，甚有才情。**【《裴氏家传》曰：“裴荣字荣期，河东人。父稚，丰城令。荣期少有风姿才气，好论古今人物。撰《语林》数卷，号曰裴子。”檀道鸾谓裴松之，以为启作《语林》，荣傥别名启乎？】

<br>

文学第四 92

>**桓宣武命袁彦伯作《北征赋》，**【《续晋阳秋》曰：“宏从温征鲜卑，故作《北征赋》，宏文之高者。”】**既成，公与时贤共看，咸嗟叹之。时王珣在坐云：“恨少一句，得‘写’字足韵，当佳。”袁即于坐揽笔益云：“感不绝于余心，泝流风而独写。”公谓王曰：“当今不得不以此事推袁。”**【宏《集》载其《赋》云：“闻所闻于相传，云获麟于此野。诞灵物以瑞德，奚授体于虞者。悲尼父之恸泣，似实恸而非假。岂一物之足伤，实致伤于天下。感不绝于余心，泝流风而独写。”《晋阳秋》曰：“宏尝与王珣、伏滔同侍温坐，温令滔读其赋，至‘致伤于天下’，于此改韵。云：‘此韵所咏，慨深千载。今于“天下”之后便移韵，于写送之致，如为未尽。’滔乃云：‘得益“写”一句，或当小胜。’桓公语宏：‘卿试思益之。’宏应声而益，王、伏称善。”】

<br>

文学第四 95

>**王东亭到桓公吏，既伏阁下，桓令人窃取其白事。东亭即于阁下更作，无复向一字。**【《续晋阳秋》曰：“珣学涉通敏，文高当世。”】

<br>

文学第四 96

>**桓宣武北征，**【《温别传》曰：“温以太和四年上疏自征鲜卑。”】**袁虎时从，被责免官。会须露布文，唤袁倚马前令作。手不辍笔，俄得七纸，殊可观。东亭在侧，极叹其才。袁虎云：“当令齿舌闲得利。”**

<br>

雅量第六 39

>**王东亭为桓宣武主簿，既承藉，有美誉，公甚欲其人地为一府之望。初，见谢失仪，而神色自若。坐上宾客即相贬笑。公曰：“不然，观其情貌，必自不凡。吾当试之。”后因月朝阁下伏，公于内走马直出突之，左右皆宕仆，而王不动。名价于是大重，咸云“是公辅器也”。**【《续晋阳秋》曰：“珣初辟大司马掾，桓温至重之，常称‘王掾必为黑头公，未易才也’。”】

<br>

识鉴第七 28

>**王忱死，西镇未定，朝贵人人有望。时殷仲堪在门下，虽居机要，资名轻小，人情未以方岳相许。晋孝武欲拔亲近腹心，遂以殷为荆州。事定，诏未出。王珣问殷曰：“陕西何故未有处分？”殷曰：“已有人。”王历问公卿，咸云“非”。王自计才地必应在己，复问：“非我邪？”殷曰：“亦似非。”其夜诏出用殷。王语所亲曰：“岂有黄门郎而受如此任？仲堪此举乃是国之亡征。”**【《晋安帝纪》曰：“孝武深为晏驾后计，擢仲堪代王忱为荆州。仲堪虽有美誉，议者未以方岳相许也。既受腹心之任，居上流之重，议者谓其殆矣。终为桓玄所败。”】

<br>

赏誉第八 147

>**谢公领中书监，王东亭有事应同上省，王后至，坐促，王、谢虽不通，太傅犹敛膝容之。**【王、谢不通事。别见。】**王神意闲畅，谢公倾目。还谓刘夫人曰：“向见阿瓜，故自未易有。**【按王询小字法护，而此言阿瓜，未为可解，傥小名有两耳。】**虽不相关，正是使人不能已已。”**

<br>

品藻第九 83

>**王珣疾，临困，问王武冈曰：**【《中兴书》曰：“谧字雅远，丞相导孙，车骑劭子。有才器，袭爵武冈侯，位至司徒。”】**“世论以我家领军比谁？”武冈曰：“世以比王北中郎。”东亭转卧向壁，叹曰：“人固不可以无年！”**【领军王洽，珣之父也。年二十六卒。珣意以其父名德过坦之而无年，故致此论。】

<br>

规箴第十 22

>**王大语东亭：“卿乃复论成不恶，那得与僧弥戏！”**【《续晋阳秋》曰：“珉有俊才，与兄珣并有名，声出珣右。故时人为之语曰：‘法护非不佳，僧弥难为兄。’”】

<br>

规箴第十 26

>**王绪、王国宝相为唇齿，并上下权要。**【《王氏谱》曰：“绪字仲业，太原人。祖延。父乂，抚军。”《晋安帝纪》曰：“绪为会稽王从事中郎，以佞邪亲幸。王珣、王恭恶国宝与绪乱政，与殷仲堪克期同举，内匡朝廷。及恭表至，乃斩绪以说诸侯。国宝，平北将军坦之第三子。太傅谢安，国宝妇父也，恶而抑之不用。安薨，相王辅政，迁中书令，有妾数百。从弟绪有宠于王，深为其说，国宝权动内外，王珣、王恭、殷仲堪为孝武所待，不为相王所眄。恭抗表讨之，车胤又争之。会稽王既不能拒诸侯兵，遂委罪国宝，付廷尉赐死。”】**王大不平其如此，乃谓绪曰：“汝为此欻欻，曾不虑狱吏之为贵乎？”**【《史记》曰：“有上书告汉丞相欲反，文帝下之廷尉。勃既出叹曰：‘吾尝将百万之军，安知狱吏之为贵也？’”】

<br>

捷悟第十一 7

>**王东亭作宣武主簿，尝春月与石头兄弟乘马出郊。时彦同游者，连镳俱进。**【石头，桓遐小字。《中兴书》曰：“遐字伯道，温长子也。仕至豫州刺史。”】**唯东亭一人常在前，觉数十步，诸人莫之解。石头等既疲倦，俄而乘舆回，诸人皆似从官，唯东亭奕奕在前。其悟捷如此。**

<br>

容止第十四 34

>**简文作相王时，与谢公共诣桓宣武。王珣先在内，桓语王：“卿尝欲见相王，可住帐里。”二客既去，桓谓王曰：“定何如？”王曰：“相王作辅，自然湛若神君，**【《续晋阳秋》曰：“帝美风姿，举止端详。”】**公亦万夫之望。不然，仆射何得自没？”**【仆射，谢安。】

<br>

伤逝第十七 13

>**戴公见林法师墓，**【《支遁传》曰：“遁太和元年终于剡之石城山，因葬焉。”】**曰：“德音未远，而拱木已积。冀神理绵绵，不与气运俱尽耳！”**【王珣《法师墓下诗序》曰：“余以宁康二年，命驾之剡石城山，即法师之丘也。高坟郁为荒楚，丘陇化为宿莽，遗迹未灭，而其人已远。感想平昔，触物凄怀。”其为时贤所惜如此。】

<br>

伤逝第十七 14

>**王子敬与羊绥善。绥清淳简贵，为中书郎，少亡。**【绥已见。】**王深相痛悼，语东亭云：“是国家可惜人！”**

<br>

伤逝第十七 15

>**王东亭与谢公交恶。**【《中兴书》曰：“珣兄弟皆婿谢氏，以猜嫌离婚。太傅既与珣绝婚，又离妻，由是二族遂成仇衅。”】**王在东闻谢丧，便出都诣子敬道：“欲哭谢公。”子敬始卧，闻其言，便惊起曰：“所望于法护。”**【法护，珣小字。】**王于是往哭。督帅刁约不听前，曰：“官平生在时，不见此客。”王亦不与语，直前，哭甚恸，不执末婢手而退。**【末婢，谢琰小字。琰字瑗度，安少子。开率有大度，为孙恩所害。赠侍中司空。】

<br>

宠礼第二十二 3

>**王珣、郗超并有奇才，为大司马所眷拔。珣为主簿，超为记室参军。超为人多须，珣状短小。于时荆州为之语曰：“髯参军，短主簿。能令公喜，能令公怒。”**【《续晋阳秋》曰：“超有才能，珣有器望，并为温所暱。”】

<br>

排调第二十五 60

>**孝武属王珣求女婿，曰：“王敦、桓温，磊砢之流，既不可复得，且小如意，亦好豫人家事，酷非所须。正如真长、子敬比，最佳。”珣举谢混。后袁山松欲拟谢婚，**【《续晋阳秋》曰：“山松，陈郡人。祖乔，益州刺史。父方平，义兴太守。山松历秘书监、吴国内史。孙恩作乱，见害。初，帝为晋陵公主访婿于王珣，珣举谢混云：‘人才不及真长，不减子敬。’帝曰：‘如此，便已足矣。’”】**王曰：“卿莫近禁脔。”**

<br>

轻诋第二十六 24

>**庾道季诧谢公曰：“裴郎云：‘谢安谓裴郎乃可不恶，何得为复饮酒？’**【庾龢、裴启已见。】**裴郎又云：‘谢安目支道林，如九方皋之相马，略其玄黄，取其俊逸。’”**【《支遁传》曰：“遁每标举会宗，而不留心象喻，解释章句，或有所漏，文字之徒，多以为疑。谢安石闻而善之曰：‘此九方皋之相马也，略其玄黄，而取其俊逸。’”《列子》曰：“伯乐谓秦穆公曰：‘臣所与共儋纆薪菜者，有九方皋，此其于马，非臣之下也。’公使行求马，反，曰：‘得矣！牡而黄。’使人取之，牝而骊。公曰：‘毛物牡牝之不知，何马之能知也？’伯乐曰：‘若皋之观马者，天机也。得其精，亡其粗；在其内，亡其外；见其所见，不见其所不见；视其所视，遗其所不视。若彼之所相，有贵于马也。’既而，马果千里足。”】**谢公云：“都无此二语，裴自为此辞耳！”庾意甚不以为好，因陈东亭《经酒垆下赋》。读毕，都不下赏裁，直云：“君乃复作裴氏学！”于此《语林》遂废。今时有者，皆是先写，无复谢语。**【《续晋阳秋》曰：“晋隆和中，河东裴启撰汉、魏以来迄于今时，言语应对之可称者，谓之《语林》。时人多好其事，文遂流行。后说太傅事不实，而有人于谢坐叙其黄公酒垆，司徒王珣为之赋，谢公加以与王不平，乃云：‘君遂复作裴郎学。’自是众咸鄙其事矣。安乡人有罢中宿县诣安者，安问其归资。答曰：‘岭南凋弊，唯有五万蒲葵扇，又以非时为滞货。’安乃取其中者捉之，于是京师士庶竞慕而服焉。价增数倍，旬月无卖。夫所好生羽毛，所恶成疮痏。谢相一言，挫成美于千载；及其所与，崇虚价于百金。上之爱憎与夺，可不慎哉！”】

<br>

谗险第三十二 3

>**孝武甚亲敬王国宝、王雅。**【《雅别传》曰：“雅字茂建，东海沂人，少知名。”《晋安帝纪》曰：“雅之为侍中，孝武甚信而重之。王珣、王恭特以地望见礼，至于亲幸，莫及雅者。上每置酒燕集，或召雅未至，上不先举觞。时议谓珣、恭宜傅东宫，而雅以宠幸，超授太傅、尚书左仆射。”】**雅荐王珣于帝，帝欲见之。尝夜与国宝、雅相对，帝微有酒色，令唤珣。垂至，已闻卒传声，国宝自知才出珣下，恐倾夺要宠，因曰：“王珣当今名流，陛下不宜有酒色见之，自可别诏也。”帝然其言，心以为忠，遂不见珣。**

<br>

谗险第三十二 4

>**王绪数谗殷荆州于王国宝，殷甚患之，求术于王东亭。曰：“卿但数诣王绪，往辄屏人，因论它事，如此，则二王之好离矣。”殷从之。国宝见王绪问曰：“比与仲堪屏人何所道？”绪云：“故是常往来，无它所论。”国宝谓绪于己有隐，果情好日疏，谗言以息。**【按国宝得宠于会稽王，由绪获进，同恶相求，有如市贾，终至诛夷，曾不携贰。岂有仲堪微间而成离隙。】

<br>

仇隙第三十六 6

>**王东亭与孝伯语，后渐异。孝伯谓东亭曰：“卿便不可复测！”答曰：“王陵廷争，陈平从默，但问克终云何耳。”**【《汉书》曰：“吕后欲王诸吕，问右相王陵，以为不可。问左丞相陈平，平曰：‘可。’陵出让平，平曰：‘面折廷争，臣不如君；全社稷，定刘氏，君不如臣。’”《晋安帝纪》曰：“初，王恭赴山陵，欲斩国宝。王珣固谏之，乃止。既而恭谓珣曰：‘此日视君，一似胡广。’珣曰：‘王陵廷争，陈平从默，但问克终如何也。’”】

<br>
