---
layout: post
title: 《世说新语》中的郗超
date: 2014-02-01
Author: 愛唄
categories: 
tags: [魏晋南北朝, 资料, 郗超]
comments: true
--- 

<br>
<br>

言语第二 59

初，荧惑入太微，寻废海西。【《晋阳秋》曰：“泰和六年闰十月，荧惑守太微端门。十一月，大司马桓温废帝为海西公。”《晋安帝纪》曰：“桓温于枋头奔败，知民望之去也，乃屠袁真于寿阳。既而谓郗超曰：‘足以雪枋头之耻乎？’超曰：‘未厌有识之情也。公六十之年，败于大举，不建高世之勋，未足以镇厌民望。’因说温以废立之事。时温夙有此谋，深纳超言，遂废海西。”】简文登阼，复入太微，帝恶之。【徐广《晋纪》曰：“咸安元年十二月，荧惑逆行入太微，至二年七月，犹在焉。帝惩海西之事，心甚忧之。”】时郗超为中书在直。【《中兴书》曰：“超字景兴，高平人，司空愔之子也。少而卓荦不羁，有旷世之度。累迁中书郎、司徒左长史。”】引超入曰：“天命脩短，故非所计，政当无复近日事不？”超曰：“大司马方将外固封疆，内镇社稷，必无若此之虑。臣为陛下以百口保之。”帝因诵庾仲初诗【庾阐《从征诗》也。】曰：“志士痛朝危，忠臣哀主辱。”声甚凄厉。郗受假还东，帝曰：“致意尊公，家国之事，遂至于此！由是身不能以道匡卫，思患预防，愧叹之深，言何能喻！”因泣下流襟。【《续晋阳秋》曰：“帝外压彊臣，忧愤不得志，在位二年而崩。”】

 

言语第二 75

谢公云：“贤圣去人，其间亦迩。”子侄未之许。公叹曰：“若郗超闻此语，必不至河汉。”【《超别传》曰：“超精于理义，沙门支道林以为一时之俊。”《庄子》曰：“肩吾问于连叔曰：‘吾闻言于接舆，大而无当，往而不反。怪怖其言，犹河汉而无极也。’”】

 

雅量第六 27

桓宣武与郗超议芟夷朝臣，条牒既定，其夜同宿。【《续晋阳秋》曰：“超谓温雄武，当乐推之运，遂深自委结。温亦深相器重，故潜谋密计，莫不预焉。”】明晨起，呼谢安、王坦之入，掷疏示之，郗犹在帐内。谢都无言，王直掷还，云：多！宣武取笔欲除，郗不觉窃从帐中与宣武言。谢含笑曰：“郗生可谓入幕宾也。”【帐，一作帷。】

 

雅量第六 30

谢太傅与王文度共诣郗超，日旰未得前，王便欲去。谢曰：“不能为性命忍俄顷？”【超得宠桓温，专杀生之威。】

 

雅量第六 32

郗嘉宾钦崇释道安德问，【《安和上传》曰：“释道安者，常山薄柳人，本姓卫，年十二作沙门。神性聪敏而貌至陋，佛图澄甚重之。值石氏乱，于陆浑山木食修学，为慕容俊所逼，乃住襄阳。以佛法东流，经籍错谬，更为条章，标序篇目，为之注解。自支道林等皆宗其理。无疾卒。”】饷米千斛，修书累纸，意寄殷勤。道安答直云：“损米。”愈觉有待之为烦。

 

识鉴第七 22

郗超与谢玄不善。符坚将问晋鼎，既已狼噬梁、岐，又虎视淮阴矣。【车频《秦书》曰：“符坚字永固，武都氐人也。本姓蒲，祖父洪，诈称谶文，改曰‘符’。言已当王，应符命也。坚初生，有赤光流其室，及诞，背赤色隐起，若篆文。幼有美度，石虎司隶徐正名知人，坚六岁时，尝戏于路，正见而异焉，问曰：‘符郎！此官街，小儿行戏，不畏缚邪？’坚曰：‘吏缚有罪，不缚小儿。’正谓左右曰：‘此儿有王霸相。’石氏乱，伯父健及父雄西入关，健梦天神使者朱衣冠，拜肩头为龙骧将军。肩头，坚小字也。健即拜为龙骧，以应神命。后健僭帝号。死，子生立，凶暴，群臣杀之而立坚。坚立十五年，遣长乐公丕攻没襄阳。十九年，大兴师伐晋，众号百万，水陆俱进，次于项城。自项城至长安，连旗千里，首尾不绝。乃遣告晋曰：‘已为晋君于长安城中建广夏之室，今故大举渡江相迎，克日入宅也。’”】于时朝议遣玄北讨，人间颇有异同之论。唯超曰：“是必济事。吾昔尝与共在桓宣武府，见使才皆尽，虽履屐之间，亦得其任。以此推之，容必能立勋。”元功既举，时人咸叹超之先觉，又重其不以爱憎匿善。【《中兴书》曰：“于时氐贼彊盛，朝议求文武良将可镇靖北方者。卫大将军安曰：‘唯兄子玄可任此事。’中书郎郗超闻而叹曰：‘安违众举亲，明也。玄必不负其举。’”】

 

识鉴第七 25

郗超与傅瑗周旋，瑗见其二子，并总发。超观之良久，谓瑗曰：“小者才名皆胜，然保卿家，终当在兄。”即傅亮兄弟也。【《傅氏谱》曰：“瑗字叔玉，北地灵州人。历护军长史、安城太守。”《宋书》曰：“迪字长猷，瑗长子也。位至五兵尚书。赠太常。”丘渊之《文章录》曰：“亮字季友，迪弟也。历尚书令，仕光禄大夫。元嘉三年，以罪伏诛。”】

 

赏誉第八 117

桓公语嘉宾：“阿源有德有言，向使作令仆，足以仪刑百揆。朝廷用违其才耳。”【嘉宾，郗超小字也。阿源，殷浩也。】

 

赏誉第八 118

简文语嘉宾：“刘尹语末后亦小异，回复其言，亦乃无过。”

 

赏誉第八 126

谚曰：“扬州独步王文度，后来出人郄嘉宾。”【《续晋阳秋》曰：“超少有才气，越世负俗，不循常检。时人为一代盛誉者，语曰：‘太才槃槃谢家安，江东独步王文度，盛德日新郄嘉宾。’”其语小异，故详录焉。】

 

赏誉第八 145

殷允出西，郗超与袁虎书云：“子思求良朋，托好足下，勿以开美求之。”【《中兴书》曰：“允字子思，陈郡人，太常康第六子。恭素谦退，有儒者之风。历吏部尚书。”】世目袁为“开美”，故子敬诗曰：“袁生开美度。”

 

品藻第九 49

谢万寿春败后，简文问郗超：“万自可败，那得乃尔失士卒情？”超曰：“伊以率任之性，欲区别智勇。”【《中兴书》曰：“万之为豫州，氐、羌暴掠司、豫，鲜卑屯结并、冀，万既受方任，自率众入颍，以援洛阳。万矜豪傲物，失士众之心。北中郎郗昙以疾还彭城，万以为贼盛致退，便向还南，遂自溃乱，狼狈单归。太宗责之，废为庶人。”】

 

品藻第九 62

郗嘉宾道谢公：“造膝虽不深彻，而缠绵纶至。”又曰：“右军诣嘉宾。”嘉宾闻之云：“不得称诣，政得谓之朋耳！”谢公以嘉宾言为得。【凡彻诣者，盖深核之名也。谢不彻，王亦不诣。谢、王于理，相与为朋俦也。】

 

品藻第九 67

郗嘉宾问谢太傅曰：“林公谈何如嵇公？”谢云：“嵇公勤著脚，裁可得去耳。”【《支遁传》曰：“遁神悟机发，风期所得，自然超迈也。”】又问：“殷何如支？”谢曰：“正尔有超拔，支乃过殷。然亹亹论辩，恐殷欲制支。”

 

品藻第九 79

袁彦伯为吏部郎，子敬与郗嘉宾书曰：“彦伯已入，殊足顿兴往之气。故知捶挞自难为人，冀小却，当复差耳。”

 

品藻第九 82

王子敬问谢公：“嘉宾何如道季？”答曰：“道季诚复钞撮清悟，嘉宾故自上。”【谓超拔也。】

 

捷悟第十一 6

郗司空在北府，桓宣武恶其居兵权。【《南徐州记》曰：“徐州人多劲悍，号精兵，故桓温常曰：‘京口酒可饮，箕可用，兵可使。’”】郗于事机素暗，遣笺诣桓：“方欲共奖王室，脩复园陵。”世子嘉宾出行，于道上闻信至，急取笺，视竟，寸寸毁裂，便回。还更作笺，自陈老病，不堪人间，欲乞闲地自养。宣武得笺大喜，即诏转公督五郡，会稽太守。【《晋阳秋》曰：“大司马将讨慕容暐，表求申劝平北愔及袁真等严办。愔以羸疾求退，诏大司马领愔所任。”按《中兴书》：愔辞此行，温责其不从，转授会稽。《世说》为谬。】

 

企羡第十六 5

郗嘉宾得人以己比符坚，大喜。

 

伤逝第十七 12

郗嘉宾丧，左右白郗公“郎丧”，既闻，不悲，因语左右：“殡时可道。”公往临殡，一恸几绝。【《中兴书》曰：“超年四十一，先愔卒。超所交友，皆一时俊乂。及死之日，贵贱为诔者四十余人。”《续晋阳秋》曰：“超党戴桓氏，为其谋主，以父愔忠于王室，不令知之。将亡，出一小书箱付门生，云：‘本欲焚此，恐官年尊，必以伤愍为毙。我亡后，若大损眠食，则呈此箱。’愔后果恸悼成疾，门生乃如超旨，则与桓温往反密计。愔见即大怒曰：‘小子死恨晚！’后不复哭。”】

 

栖逸第十八 15

郗超每闻欲高尚隐退者，辄为办百万资，并为造立居宇。在剡为戴公起宅，甚精整。戴始往旧居，与所亲书曰：“近至剡，如官舍。”郗为傅约亦办百万资，傅隐事差互，故不果遗。【约，琼小字。】

 

贤媛第十九 29

郗嘉宾丧，妇兄弟欲迎妹还，终不肯归。【《郗氏谱》曰：“超娶汝南周闵女，名马头。”】曰：“生纵不得与郗郎同室，死宁不同穴！”【《诗》曰：“谷则异室，死则同穴。”郑玄《注》曰：“穴谓圹中墟也。”】

 

宠礼第二十二 3

王珣、郗超并有奇才，为大司马所眷拔。珣为主簿，超为记室参军。超为人多须，珣状短小。于时荆州为之语曰：“髯参军，短主簿。能令公喜，能令公怒。”【《续晋阳秋》曰：“超有才能，珣有器望，并为温所暱。”】

 

简傲第二十四 15

王子敬兄弟见郗公，蹑履问讯，甚修外生礼。及嘉宾死，皆箸高屐，仪容轻慢。命坐，皆云“有事，不暇坐”。既去，郗公慨然曰：“使嘉宾不死，鼠辈敢尔！”【愔子超，有盛名，且获宠于桓温，故为超敬愔。】

 

排调第二十五 44

郗司空拜北府，【《南徐州记》曰：“旧徐州都督以东为称。晋氏南迁，徐州刺史王舒加北中郎将。北府之号，自此起也。”】王黄门诣郗门拜，云：“应变将略，非其所长。”骤咏之不已。郗仓谓嘉宾曰：“公今日拜，子猷言语殊不逊，深不可容！”【仓，郗融小字也。《郗氏谱》曰：“融字景山，愔第二子，辟琅邪王文学，不拜而蚤终。”】嘉宾曰：“此是陈寿作诸葛评。【《蜀志》陈寿评曰：“亮连年动众，而无成功，盖应变将略，非其所长也。”王隐《晋书》曰：“寿字承祚，巴西安汉人。好学，善著述。仕至中庶子。初，寿父为马谡参军，诸葛亮诛谡，髡其父头。亮子瞻又轻寿。故寿撰《蜀志》，以爱憎为评也。”】人以汝家比武侯，复何所言？”

 

排调第二十五 49

郗嘉宾书与袁虎，道戴安道、谢居士云：“恒任之风，当有所弘耳。”以袁无恒，故以此激之。【袁、戴、谢并已见。】

 

排调第二十五 50

范启与郗嘉宾书曰：“子敬举体无饶纵，掇皮无余润。”郗答曰：“举体无余润，何如举体非真者？”范性矜假多烦，故嘲之。

 

排调第二十五 53

范荣期见郗超俗情不淡，戏之曰：“夷、齐、巢、许，一诣垂名。何必劳神苦形，支策据梧邪？”郗未答。韩康伯曰：“何不使游刃皆虚？”【《庄子》曰：“昭文之鼓琴，师旷之支策，惠子之据梧，三子之智几矣，皆其盛也，故载之末年。庖丁为文惠君解牛，三年之后，未尝见全牛也。用刀十九年矣，所解数千牛，而刀刃若新发于硎。文惠君问之，庖丁曰：‘彼节者有间，而刀刃无厚；以无厚入有间，恢恢乎其于游刃必有余地。’”】

 

俭啬第二十九 9

郗公大聚敛，有钱数千万，嘉宾意甚不同。常朝旦问讯，郗家法：子弟不坐，因倚语移时，遂及财货事。郗公曰：“汝正当欲得吾钱耳！”乃开库一日，令任意用。郗公始正谓损数百万许。嘉宾遂一日乞与亲友，周旋略尽。郗公闻之，惊怪不能已已。【《中兴书》曰：“超少卓荦而不羁，有旷世之度。”】

<br>
