---
layout: post
title: 汉魏六朝百三家集题词
date: 2013-01-10
Author: 愛唄
categories: 
tags: [魏晋南北朝, 资料]
comments: true
--- 

<br>
<br>

作者张溥。

存档一些感兴趣的人。录入自信述堂刻本，标点自加，不保证正确性。不定时更新。

<br>

附：光绪五年彭懋谦信述堂重刻本《汉魏六朝百三家集》djvu格式，殷孟伦《汉魏六朝百三家集题辞注》pdf格式。[度盘自取](https://pan.baidu.com/s/14X7Vt1fEZcLKuYrdB64IGg)（u5wk）

前者在国学大师网站亦有在线版本。

<br>
<br>

**魏武帝集题词**

>&emsp;&emsp;孟德瑞应黄星，志窥汉鼎，世遂谓梁沛真人，天下莫敌。究其初，一名孝廉也。曹嵩为长秋养子，生出莫审，官登太尉。经董卓之乱，避难琅琊，陶徐州戮之，直扑杀常侍儿耳。孟德奋跳当涂，大振易汉，而魏虽附会曹参，难洗宗耻。间读本集，《苦寒》《猛虎》《短歌》《对酒》，乐府称绝，又助以子桓、子建，帝王之家，文章瑰玮，前有曹魏，后有萧梁，然曹氏居最矣。孟德御军三十余年，手不舍书，兼草书亚崔、张，音乐比桓、蔡，围棋埒王、郭，复好养性，解方药，周公所谓“多才多艺”，孟德诚有之。使彼不称王谋篡，获与周旋，昼讲武策，夜论经传，或登高赋诗，被之管弦，又观其射飞鸟，擒猛兽，殆可终身忘老。乃竟甘心做贼者，谓时不我容耳。汉末名人，文有孔融，武有吕布，孟德实兼其长。此两人不死，杀孟德有余。《述志》一令，似乎欺人，未尝不抽序心腹，慨当以慷也。

<br>

**魏文帝集题词**

>&emsp;&emsp;曹子桓生长戎旅之间，善骑马、左右射，又工击剑、弹棋，技能戏弄，不减若父。其诗歌文辞，仿佛上下，即不堪弟畜陈思，为孟德大儿固有余也。魏王帝业无足称，惟令宦人为官不得过诸署令，诏群臣家不得奏事太后，后族家不得当辅政任，石室金策，可宝万世。彼亲见汉室炎隆，女主中人，手扑灭之。《麦秀》《黍离》，恫伤心目，霸朝初创，力更旧辙。至待山阳公以不死，礼遇汉老臣杨彪不夺其志，盛德之事，非孟德可及。当日符命献谀，玺绶被躬，群众推奉，时与势迫，倘建安君臣有能为武庚、比干者，或观望却步，竟保常节，未可知也。《典论·自序》，善述生平，《论文》一篇，直自言所得。《与王朗书》，务立不朽于著述间，不肯以七尺一棺毕其生死。雅慕汉文，没而得谥，良云厚幸。占其志趣，亦古诸侯之博闻者也。甄后《塘上》，陈王《豆歌》，损德非一，崇华首阳，有余恨焉。

<br>

**魏陈思王集题词**

>&emsp;&emsp;余读陈思王《责躬》《应诏》诗，泫然悲之，以为伯奇履霜、崔子渡河之属。既读《升天》《远游》《仙人》《飞龙》诸篇，又何翩然遐征，览思方外也。王初蒙宠爱，几为太子，任性章衅，中受拘挛，名为懿亲，其朝夕纵适，反不若一匹夫徒步。慷慨请试，求通亲戚，贾谊奋节于匈奴，刘胜低首于闻乐，斯人感慨，岂空云尔哉！司马氏睥睨神器，魏忽不祀，彼所绸缪者藩防，而取代者他族，思王之言，不再世而验。然则审举诸文，固魏宗之磐石也。集备群体，世称绣虎，其名不虚。即自然深致，少逊其父，而才大思丽，兄似不如。人但见文帝居高，陈王伏地，遂谓帝王人臣，文体有分，恐淮南中垒不为武成受屈也。黄初二令，省愆悔过，诗文怫郁，音成于心。当此时，而犹泣金枕，赋《感甄》，必非人情。论者又云，禅代事起，子建发服悲泣，使其嗣爵，必终身臣汉。若然，则王之心其周文王乎？余将登箕山而问许由焉。

<br>

**魏钟司徒集题词**

>&emsp;&emsp;钟士季弱冠与王辅嗣并知名，其论《易》无互体、才性同异，厥旨不殊。然山阳《易》注光列学宫，而颍川玄辨寂尔不显，岂才地经营，方期功业，无暇立言，或者身族糜覆，策书烟销，微言妙意莫得而闻也。《志》云《道论》二十篇系士季文笔，今不获见，其他亡轶可以类推。《命妇传》善言母德，综述教训，在齐女传母、鲁季敬姜之间，乃鸣鹤白茅，枢机慎密，母诲至勤，胡为破蜀以后，顿忘执手之戒，自取灭门？夫司马专国，睥睨魏鼎，奄有西土，势必自帝。魏亡于司马与亡于士季，等亡尔。使反谋果成，步骑并发，缚文王父子，告庙衅鼓，奠安大魏，功岂在闳散以下？即不然，同为篡臣，割地而守，未知谁雌雄也。时违其才，倾跌须臾，乱兵登城，英雄骈死，天相司马，非尽士季之失。抑览其遗篇，彬彬儒雅，则犹魏文七子余泽矣。

<br>

**晋杜征南集题词**

>&emsp;&emsp;《左传》之有杜元凯，六经之孔孟也。当时论者犹以质直见轻，岂真贵古而贱今乎？子云《太玄》，不遇桓谭，几覆酱瓿。元凯释《左》，非挚虞亦莫知其孤行天地也。杜集绝无诗赋，意者其雕虫邪？彼惟弥纶经传，自讬获麟，下者则薄之，诚不欲以此有名也。元凯尝言三不朽，庶几立功立言，其事皆践。汉兴佐命，如酂侯刀笔，高密书生，不免望尘而拜。章奏尔雅，悉西京风制，经术既深，凡文皆余耳。不期工而工，此学者粪本之说也。武库平吴，功堪庙食，释《左》一书，复悬日月之间，为世传习。其于圣经，为后先疏附也，诚劳过杨《玄》矣。储君降服，议礼兴讥，是将通世变以就古人。《檀弓》变礼，不辞作俑，未可与《素冠》之诗同相笑也。

<br>

**晋荀公曾集题词**

>&emsp;&emsp;荀成侯，学古而佞者也。史责其援朱均以贰极，煽褒阎而偶震，至于斗粟兴谣，逾里成咏，阶祸已甚，诚无辞为。勖博闻明识，牛铎谐乐，劳薪炊饭，咸能辨之，茂先伦匹也。顾其文采，则谢弗如。泰始中，与傅、张同造歌诗，荀尤少味，始叹班固《明堂》《宝鼎》，不可复作。独其条问列和，表正笛声，乐家之论，尽称为优，其他简牍，亦云清令。盖晋初之文，羹玄尚存，雕几未极，名人吐辞，简直近理。江左文士盛谈，茂先散珠，太冲横锦，若二荀者流，忽而不言，不几乘大辂笑椎轮乎？无惑乎六朝体制，追时为工，登高望之，旗靡辙乱也。东汉荀氏，后多显人，景倩既让文若，公曾尤媿慈明，何其子孙位通而德俭也？以是名克家，然乎？

<br>
